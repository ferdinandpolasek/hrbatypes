Title: 47. Karlův běh
Date: 2018-02-14 09:07
Category: Zima 2017/18
Author: Vláďa

Na Karlův běh jsme vyjeli ve čtyřech. Já, Petr a Honza s Aničkou. Já jsem jel místo nemocného Ferdy a byl to můj první závod jako člen Hrbatého psa i první závod sezóny. Až v autě jsme se dohodli, že pojedu i sobotní skejt a Honza s Aničkou pojedou na výlet. Museli jsme rychle vyzvednout čísla a zatímco se Petr už odešel připravovat na start a rozjíždět, já teprv začal strhávat z lyží univerzální LFko a narychlo kartáčovat. Pak jsem běžel na start, ovšem úschovna věcí byla v cíli, takže rychle ještě tam. Tím jsem se před startem taky rozhýbal a na startu jsem měl ještě krásné dvě minuty na upevnění bot.

Sobotní skejt byl psaný na 22 km, ve skutečnosti asi 20,5 km. Petr ho jel prý na pohodu, ale já musel makat, pokud jsem nechtěl skončit úplně poslední. Nikdy před tím jsem v závodě nebruslil. Naštěstí lyže jely slušně i s tím univerzálem a co jsem ztratil v kopcích, to jsem zase získal na rovinkách a ve sjezdech. Jen bych se býval cítil líp, kdyby mne do těch kopců táhl někdo jiný, než závodnice kategorie 60 a více.

V neděli jsme již jeli klasiku všichni čtyři. Honza jedno kolo, ostatní dvě kola (vypsáno jako 45 km, ale ve skutečnosti jen 38,5 km). Anička obhajovala loňské vítězství v kategorii. Sníh byl starší prašan, pár odkrytých ledových míst a předpověď na mírné sněžení. Petr jel na hladko na skejtových lyžích, ostatní jsme mazali modré stoupací vosky.

Já startoval opět vzadu spolu s Aničkou. Na začátku jsem trochu poodjel, ale hned v prvních kopcích jsem ucítil, že odraz není ideální. Neumím se dobře odrazit a potřebuju mít namazáno tutově, ovšem lyže byly nové, vyzkoušené jen jednou. Naštěstí skluz byl slušný a ve sjezdech jsem opět získával, co jsem do kopce ztratil.

Takto jsme se s Aničkou potkávali během prvního kola několikrát. V posledním stoupání prvního kola už toho ale bylo moc a rukama jsem to neurval, takže jsem musel zastavit a přimazat další vrstvu modrého Rexu. Ztratil jsem asi 4 nebo 5 minut a Aničku už jsem od té doby nepotkal. Jelo se mi ale mnohem lépe a předjel jsem víc lidí, než kolik jsem pustil při mazání před sebe.

V cílové rovince jsem si dal ještě úspěšný spurt a hned uviděl Aničku s Honzou. Anička dojela dvě minuty přede mnou. Petr i Honza už byli dávno po obědě. Petr byl celkově 9. a Honza 26. Anička obhájila své vítězství v kategorii a musela opravdu dlouho čekat na další soupeřky, které taktak stihly vyhlášení.

Výsledky skate "22 km"
----------------------

| Pořadí | Jméno         | Čas       | Ztráta    | Relativně | Mezičas   |
|--------|---------------|-----------|-----------|-----------|-----------|
| 24.    | Petr Marhoun  | 0:58:48.0 | 0:05:56.2 | 0:00:00.0 | 0:18:17.4 |
| 202.   | Vladimír Fuka | 1:28:48.9 | 0:35:57.1 | 0:30:00.9 | 0:26:29.4 |

Výsledky klasika "45 km"
------------------------

| Pořadí | Jméno         | Čas       | Ztráta    | Relativně | 7 km      | 22 km     | 29 km     | 44 km     |
|--------|---------------|-----------|-----------|-----------|-----------|-----------|-----------|-----------|
| 9.     | Petr Marhoun  | 2:08:51.9 | 0:10:36.0 | 0:00:00.0 | 0:20:36.6 | 1:01:37.8 | 1:21:20.5 | 2:03:50.8 |
| 163.   | Anna Kudrnová | 3:14:49.9 | 1:16:34.0 | 1:05:58.0 | 0:31:09.9 | 1:32:41.2 | 2:02:22.9 | 3:06:44.8 |
| 166.   | Vladimír Fuka | 3:16:48.9 | 1:18:33.0 | 1:07:57.0 | 0:30:59.4 | 1:36:33.7 | 2:05:36.9 | 3:09:20.5 |

Výsledky klasika "22 km"
------------------------

| Pořadí | Jméno     | Čas       | Ztráta    | Relativně | 7 km      |
|--------|-----------|-----------|-----------|-----------|-----------|
| 26.    | Jan Pipek | 1:19:21.7 | 0:17:16.5 | 0:00:00.0 | 0:24:36.1 |

![Anička na bedně]({static}/static/zima-2017-18/karluv-beh-anicka.jpg){: width="600"}
