Title: 46. Jizerská 50, 13.1.2013
Date: 2013-01-15 11:15
Category: Zima 2012/13
Author: Ferda

Další ročník je úspěšně za námi. Letošní ročník byl velice vydařený. Počasí bylo po dlouhé době parádní. Sluníčko svítilo, prašanu bylo dost a zima (spíš kosa jak od prvorepublikového zemědělce) byla velká. Ráno v Bedřichově -12 °C, na Jizerce -17 °C. Na skluznicích v podstatě stejný vosk jako loni jak stoupací tak skluzný (někde asi byla chyba) a to modrý extra, LF6 a červené HF od Toka. Na startu celá špička dálkových běžců plus několik velkých jmen ze světového poháru jako Bauer, Rönning, Soedergren, Saarinen.

Venca vystřelil a jedeme. Teda jak kdo. V lese se udělal špunt a stojím, poté pochoduju, zas stojím a pochoduju. Nedá se nic dělat, Saarinen se držet nebudu páč je dávno někde U Buku. U drátů se špalír konečně trochu rozjede. U Buku je to už dobré a tak jedu co to dá. V kopci na Rozmezí dojíždím loňskou vítězku Ski Classic Jenny Hannson, což mi dodává síly do žil. Ale bohužel ne na dlouho. Skončilo totiž stoupání a začínají mírná klesání a mírně vzhůru nakloněné soupažové roviny. Lyže mi bohužel, v porovnání s okolními závodníky a závodnicemi, nejedou. A tak vlaju na konci skupinky seč mi síly stačí. Vydržím to až pod Vlašský hřeben, pak mi v klesání ujedou nejen ony ale i síly. Ve stoupání na Vlašák mi tuhnou stehna a chytají lehce křeče a začíná doba temna. Ještě, že ze shora jsou krásné výhledy na Soušskou přehradu, malou Jizerskou louku, Bukovec, Pytlácké kameny, Smrk a další krásy sluncem zalité krajiny. Od Jizerky je to boj, lyže nejedou, nohy jsou zatuhlé a závodníci jezdí kolem a já ne a né se jich chytnout. Ve výjezdu ze Smědavy zas pár lidí předjedu, ale oni mi to vrátí hned v prvním klesání. Nechápu proč ty lyže nejedou. Asi modrý extra opravdu nebyl dobrou volbou. Nu co, alespoň by mohly krásně stoupat na Olivetskou a na Vládní, utěšuji se. Cestou kolem Krásné Máří čekám kdy mě dojede Honza J., případně brácha. Naštěstí nepřijeli a tak si na Hřebínku dám jonťák a začínám se těšit do cíle a doufat, že nebude kolečko hanby. Není, juchů. A je konec, navíc s osobákem. Po chvíli přijíždí brácha, Honza a Petr, kteří jeli neskutečně dobře a rychle. Jiřík s Honzou přijeli nedlouho po nás. Všichni jsme si zajeli osobák nebo se mu velmi přiblížili.

Gratuluji všem.

*Pipuchův dodatek:* Ferdo, bylo to něco za něco. Mně to sice jelo, ale kopce chtěly nordický odraz a nordickou rasu...

| Pořadí      | Jméno          | Kneipa    | Jizerka   | Hřebínek  | Cíl       | Ztráta    |
|-------------|----------------|-----------|-----------|-----------|-----------|-----------|
| 117.        | Ferda Polášek  | 0:42:27,3 | 1:19:01,8 | 2:17:24,2 | 2:46:07,4 |           |
| 190.        | Honza Jedlička | 0:45:34,9 | 1:24:18,0 | 2:25:15,6 | 2:55:23,1 | 0:09:15,6 |
| 191.        | Petr Marhoun   | 0:46:51,1 | 1:26:23,7 | 2:26:56,7 | 2:55:24,9 | 0:09:17,4 |
| 270.        | Jirka Fišer    | 0:47:04,4 | 1:28:42,4 | 2:32:45,1 | 3:03.30,9 | 0:17:23,5 |
| 450.        | Honza Pipek    | 0:51:49,7 | 1:35:34,1 | 2:43:44,1 | 3:14:16,1 | 0:28:08,7 |
| 1047. (43.) | Lucka Koubková | 0:56:52,3 | 1:46:15,2 | 3:05:08,3 | 3:42:27,1 |           |

Přílohy:
--------

- [výsledky muži]({static}/static/zima-2012-13/j50-2013-muzi.pdf)
- [výsledky ženy]({static}/static/zima-2012-13/j50-2013-zeny.pdf)
