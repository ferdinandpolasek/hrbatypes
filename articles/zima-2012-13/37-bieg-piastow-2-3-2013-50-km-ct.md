Title: 37. Bieg Piastow, 2.3.2013, 50 km CT
Date: 2013-03-03 17:40
Category: Zima 2012/13
Author: Ferda

Rok se s rokem sešel a opět jsme se vydali k našim severním sousedům na Bieg Piastow. Počasí bylo, po měsících s nejmenší dobou slunečního svita za posledních 90 let (Praha - Karlov)), opravdu krásné. Modrá obloha skoro bez mráčku, sluníčko a krásné výhledy na Krkonoše a Jizerské hory což lákalo pojmout závod výletně a kochat se výhledy.

Sníh byl po chladné noci krásně zmrzlý a rychlý. Klistry pěkně podržely ve stoupání, ve sjezdech nebrzdily. Výlet se mi podařilo začít úspěšně. Na startu jsem se udržel na lyžích, narozdíl od Šumaváka. Dokonce jsem první 4 km jel s první skupinou (cca 20 člennou), asi kluci taky jeli na výlet. Pak si to bohužel rozmysleli a já je nechal raději jet a na chvíli jsem osaměl. V klesání podél železnice to pěkně odjíždělo ale marná snaha, jak říká klasik besser gruppe, a tak jsem se nechal dojet a po chvíli i vystřídat na čele skupinky. V tu chvíli jsem byl velmi rád, že lyžování se provozuje na čerstvém vzduchu, jelikož i venku jsem si připadal jako bych se octl ne ve stopě, ale v parfumérii. Naštěstí se trať za chvíli zvedla a onen šampón musel jet do kopce pomaleji aby se náhodou nezapotil a tak jsem zas chvíli pokračoval sám a užíval si výhledů. Dál zatáčka doleva střídala zatáčku doprava, občas zatáčku ještě více doprava. Asi podle toho jak náhodný generátor trasu pro daný ročník sestavil. Rád jsem si zavzpomínal na Jizerskou 50, kde vím kudy jedu, co mě čeká a i ty výhledy jsou o trochu lepší. Po výjezdu z labyrintu jsem se naposledy podíval na hřeben Krkonoš (od Šrenici po Sněžku) a rád se vydal vstříc poslednímu sjezdu a poté již hurá na stadion a do cíle.

*Dodatek (Pipucha): Mein ski was not gut prepared. Nějak jsem toho klistru navrstvil jak na Vasák a všichni mi ve sjezdech (výrazně) ujížděli. Keine chance :-(*

| Pořadí | Jméno            | Čas     | Ztráta  |
|--------|------------------|---------|---------|
| 18.    | J. Ferda Polášek | 2:33:57 |         |
| 78.    | Jirka Fišer      | 2:53:56 | + 19:59 |
| 192.   | Jan Pipek        | 3:14:09 | + 40:12 |

Celkové výsledky jsou v přiloženém souboru.

Přílohy:
--------

- [výsledky]({static}/static/zima-2012-13/biegpiastow2013-50kmct.pdf)
