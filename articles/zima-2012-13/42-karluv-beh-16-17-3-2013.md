Title: 42. Karlův běh, 16.-17.3.2013
Date: 2013-03-20 00:24
Category: Zima 2012/13
Author: Ferda

V náhradním březnovém termínu se uskutečnil Karlův běh. Počasí lyžařům přálo, svítilo sluníčko, bylo přiměřeně pod nulou (ráno jen kolem -10 °C, přes den kolem -3 °C) a k tomu všemu čerstvý prašan. Tyto podmínky mě, i přes únavu z Jesenické 70, zlákaly. Únavu jsem přes týden nezahnal, tak jsem se přihlásil v sobotu na nejdelší a v neděli na nejkratší trať.

V sobotu se bruslilo, stopa krásně upravená a tvrdá. Po startu se jelo neskutečně rychle. Na konci mírně nakloněné roviny se přede mě na chvíli dostala Eva Vrabcová - Nývltová. Naštěstí nasypané lyže z AKADA a kila udělala své a pod kopcem jsem byl před ní na krásné 4. pozici. V následném stoupání jsme ji utrhli a až do cíle neviděli, uff. Docela jsem se kolem Hřebečné strachoval, ale vyšlo to. Odpoledne jsme ještě jeli na výlet směr Boží dar, užívat si sluníčka a prašanu.

![Plešivec]({static}/static/zima-2012-13/karluv-beh-plesivec.jpg){: width="600"}

V neděli bylo opět krásně, jen se zvedl vítr a stopa byla na některých místech pěkně zafoukaná. Na startu byli všichni mladí němečtí lyžaři z Oberwiessenthalu. Po startu se opět jelo neskutečně rychle, až jsem nestíhal. Naštěstí v kopci jsem byl silnější než v soupažích a tak jsem se na čelní skupinku dotáhl. V prvním sjezdu jsem zjistil, že lyže nejsou rychlé a tak jsem trochu ztratil (opět z kopce :-), když to nejede tak se s tím nic nenadělá), ale ne moc, takže jsem je na louce u Abertam zas byl v čelní skupince. Ve stoupání z nejnižšího místa trati se nejelo nejrychleji. Tempo mi přišlo pomalé a před koncem stoupání jsme zkusil nastoupit a skupinku roztrhat. Nastoupit se povedlo ale roztrhání se nekonalo. Prosvištěli jsme kolem Mrtvého rybníku a už jsme byli na Hřebečné. Zde nás čekal poslední kopeček před sjezdem a poté již jen hodně mírně nakloněná rovina přes louku do cílového prostoru. V posledním kopci to kluci nakopli. První trojička měla tak 20 m náskoku. Z kopce se to trochu přesypalo, z první trojičky vypadl borec z Rossignol racing teamu, kterému jely lyže ještě pomaleji než mě, ale přidali se tam 2 jiní lyžaři. Já po usilovném píchání i z kopce, jsem je na louce zas docvakl. Nu a tak jsme se dostali až k finiši. 5. pozice ve vláčku nebyla optimální, sil taky mnoho nezbylo navíc jsem finiš nezvládl ani takticky. Takže jsem propadl.

Poučení pro příští rok: Sehnat rychlejší lyže, udělat trať kopcovatější a potrénovat soupaže.

![stupně vítězů]({static}/static/zima-2012-13/karluv-beh-bedna.jpg){: width="500"}

Sobota 22 km FT
---------------

| Pořadí        | Jméno            | Čas     | Ztráta      |
|---------------|------------------|---------|-------------|
| 5. (2. v kat) | J. Ferda Polášek | 1:04:35 | + 0:02:29,7 |

Neděle 22 km CT
---------------

| Pořadí        | Jméno            | Čas       | Ztráta      |
|---------------|------------------|-----------|-------------|
| 5. (1. v kat) | J. Ferda Polášek | 1:11:12,6 | + 0:00:04,4 |
