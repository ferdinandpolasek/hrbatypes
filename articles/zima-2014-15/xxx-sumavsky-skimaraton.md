Title: XXX. Šumavský skimaraton
Date: 2015-02-26 16:10
Category: Zima 2014/15
Author: Pipucha

V sobotu se za azurových podmínek bruslilo. Zásluhou zvláštní kombinace povětrnostních podmínek, nadmořských výšek a hustot lesního porostu bylo na trati postupně tolik druhů sněhu, že by i eskymák-lingvista měl problém je všechny pojmenovat. Obvykle se u skejtu dá říci "lyže mi jely" / "ty za...ný lyže mi vůbec nejely". Netoliko tady - deset metrů ledu, pak pár metrů tupého "prašanu", mokrý sníh, sypký sníh, pak zmrzlý sníh... při sjezdu z Černé hory jsem tak vykouzlil pěknou holubičku, která se jen tak tak nezměnila v hub(ičk)u.

Ale k výsledkům. Kratší 25 km trať jely Zuzka (3. v kategorii) a Jana a dokázaly (resp. -a), že nejen Neumannová se dokázala po narození dítěte vrátit na pódium. Delší 46 km trať (dvě kolečka přes Černou horu) jsme jeli já s Ančou. Byl to velice dramatický souboj, který jsem si pohlídal tím, že jsem podplatil neznámého závodníka, aby ji shodil a zlomil jí hůlku, a přihlížející, aby jí zapůjčili hůlku nevhodnou. Ze všeho nejdražší pak bylo přesvědčit servisáky se skutečnými hůlkami, aby se schovali za smrček a nekonali svou povinnost. Pak stačilo už "jen" tři hodiny parodovat bruslení a hrdinně protnout pomyslnou cílovou pásku s luxusním tříminutovým náskokem. Anču doufám odškodnilo plně zasloužené vítězství v kategorii.

Do nedělního závodu na 46 km nastoupila mocná matfyzácká skvadra s velikými ambicemi. Naštěstí notičky byly rozdány tak, že nezacinkalo a nemuseli jsme se zdržovat vyhlášením (a mohli být včas doma). Máza byla opět "komplexní" (myslím, že jsem zkombinoval pět nebo šest druhů klistru), ale dalo se. Za sebe můžu prohlásit jen to, že se mi jelo zpočátku celkem dobře (mezičas tradičně rychlejší než den předtím na skejtu), ale jak mě letos trápí kolínko a (tentokrát) zádíčka, v druhé půlce prvního okruhu jsem si netroufl jet v soupažích naplno (to mě dost demoralizovalo), turistit druhé kolo se mi nechtělo (zase tak krásně nebylo), a tak jsem vzdal a raději se ládoval buchtičkami a postupně sledoval, jak ostatní dojíždějí do cíle. Ferda, Petr, to to letělo. Pak Jiřík, Jindra, Kajis, nakonec statečná Anča "s devadesátkou na krku". Helena osamocena, ale s hlavou vztyčenou hájila barvy v kratším závodě na 25 km.

Ostudu jsme neudělali, jen škoda pořadí týmů...

47 km volně
-----------

| Pořadí   | Jméno           | 6 km    | 23 km   | 27 km   | 44 km   | 47 km   |
|----------|-----------------|---------|---------|---------|---------|---------|
| 53.      | Jan Pipek       | 0:28:10 | 1:30:56 | 1:55:37 | 3:03:01 | 3:17:26 |
| 59. (3.) | Anna Chejnovská | 0:28:36 | 1:34:01 | 1:59:07 | 3:07:00 | 3:21:07 |

26 km volně
-----------

| Pořadí     | Jméno           | 6 km    | 23 km   | 26 km   | Ztráta |
|------------|-----------------|---------|---------|---------|--------|
| 111. (13.) | Zuzka Tučanová  | 0:29:32 | 1:36:23 | 1:51:13 |        |
| 124. (20.) | Jana Preclíková | 0:31:27 | 1:40:25 | 1:55:23 | +4:10  |

47 km klasicky
--------------

| Pořadí     | Jméno           | 6 km    | 23 km   | 27 km   | 44 km   | 47 km   | Ztráta |
|------------|-----------------|---------|---------|---------|---------|---------|--------|
| 8.         | Jan F. Polášek  | 0:22:05 | 1:12:11 | 1:31:54 | 2:23:53 | 2:35:02 |        |
| 30.        | Petr Marhoun    | 0:23:42 | 1:18:35 | 1:40:23 | 2:35:50 | 2:47:22 | +12:20 |
| 67.        | Jirka Fišer     | 0:27:02 | 1:23:52 | 1:46:24 | 2:45:01 | 2:57:47 | +22:45 |
| 148.       | Jindra Tučan    | 0:31:15 | 1:33:36 | 1:58:17 | 3:03:11 | 3:17:54 | +42:52 |
| 199.       | Karel Žídek     | 0:30:47 | 1:35:16 | 2:01:29 | 3:13:43 | 3:30:52 | +55:50 |
| 249. (13.) | Anna Chejnovská | 0:34:03 | 1:48:46 | 2:18:37 | 3:32:10 | 3:47:59 |        |
| DNF        | Jan Pipek       | 0:27:07 | 1:28:44 | --      | --      | --      | ∞      |

26 km klasicky
--------------

| Pořadí     | Jméno            | 6 km    | 23 km   | 26 km   |
|------------|------------------|---------|---------|---------|
| 126. (22.) | Helena Valentová | 0:33:01 | 1:51:29 | 2:09:15 |

Přílohy:
--------

- [47 km volně muži]({static}/static/zima-2014-15/vysl-20150221-sm-46ft-m.pdf)
- [47 km volně ženy]({static}/static/zima-2014-15/vysl-20150221-sm-46ft-z.pdf)
- [26 km volně ženy]({static}/static/zima-2014-15/vysl-20150221-sm-25ft-z.pdf)
- [47 km klasicky muži]({static}/static/zima-2014-15/vysl-20150222-sm-46ct-m.pdf)
- [47 km klasicky ženy]({static}/static/zima-2014-15/vysl-20150222-sm-46ct-z.pdf)
- [26 km klasicky ženy]({static}/static/zima-2014-15/vysl-20150222-sm-25ct-z.pdf)
