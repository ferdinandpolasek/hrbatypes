Title: 8. Jilemnická 50
Date: 2015-02-08 22:49
Category: Zima 2014/15
Author: Anička

Už od rána bylo za oknem sluníčko, nebe bez mráčků a -13°C. Trať byla zkrácená na 20 km, neskutečně placatá a rychlá. A jak se mi minulý víkend jezdilo docela dobře, tak tohle jsem vcelku proplakala. Poprvé v životě se mi stalo, že jedu z kopce a někdo si to frčí mnohem rychleji kolem mě a já s tím nemůžu nic udělat. A navíc je to holka! Za celou dobu se mi nepodařilo pořádně rozjet, takže tentokrát se asi budu muset snažit si to závodění vynahradit na klasice. Představa té placaté 40 mě docela děsí, asi se ode mě bude čekat nějaký soupaž.

Tak nám v Jilemnici celou noc sněžilo a ráno hrozně fučelo. Trať se tedy proměnila v náhodný mix ledových ploten a navátého prašanu. Nejhorší bylo, že jsem si na něco takového měla namazat. Nestoupalo to a nejelo, ale jak jsem koukala na ostatní, tak jsem na tom byla spíš líp. Tak jsme vyrazili. Před prvními nakonec prý musel jet skútr, aby vůbec tušili, kudy vede stopa. Chvílemi jsme jeli v řadě v jedné stopě, všude kolem po kolena sněhu, chvílemi jsme jeli po ledové pláni, chvílemi jsme přes sněhovou vichřici neviděli na dva metry a chvílemi jsme se snažili protivětru posunout alespoň o pár centimetrů. Na druhý okruh ještě občas vykouklo sluníčko, takže to nestoupalo ani tak jako na začátku. Závod dojelo míň než tři čtvrtiny přihlášených. U žen platilo, že která dojela do vyhlášení byla vyhlášena (byly jsme tři).

Sobota - 20 km volně
--------------------

| Pořadí      | Jméno           | Čas     | Ztráta |
|-------------|-----------------|---------|--------|
| 98. (8./6.) | Anna Chejnovská | 1:05:34 | 17:17  |

Neděle - 40 km klasicky
-----------------------

| Pořadí       | Jméno           | Čas     | Ztráta  |
|--------------|-----------------|---------|---------|
| 104. (3./2.) | Anna Chejnovská | 3:27:54 | 0:58:36 |
