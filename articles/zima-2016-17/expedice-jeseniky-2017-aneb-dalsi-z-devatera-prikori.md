Title: Expedice Jeseníky 2017 aneb další z devatera příkoří
Date: 2017-02-01 22:48
Category: Zima 2016/17
Author: Simona

Dle každoroční tradice dorazil e-mail se vzpomínkou na Expedici Krkonoše 2013 a prosbou, zda by nebyla vůle podobnou akci zopakovat. Onehdy se jednalo o loučení se zimou s vidinou příznivých nočních teplot. Zima nám však ukázala, že stejně vládne i v jarních dnech, proto jsme neotáleli a vyrazili hned v mrazivém lednu tentokrát do Jeseníků.

Hned na trase Praha – Olomouc nás potkalo první příkoří - **jízda historickým vagónem**. Případnou nespokojenost hned zahnala příjemná společnost a dobré olomoucké podniky. Po vydatném spánku jsme mohli naložit Prdelku (vůz značky Škoda Octavia) a vyrazit do Šumperku. Okolní krajina byla tak půvabná, že jsme si ji museli ještě ten den dvakrát prohlédnout. Tuto podívanou nám připravilo další příkoří – **zapomenuté běžkařské boty**. S tím souviselo i promeškání autobusu a následná změna plánu – dnešní trasa bude delší a překoná 800 výškových metrů. Na to je třeba se posilnit v hostinci, kde na nás čeká hned dvojité příkoří v podobě **nepříjemné servírky a toho nejhoršího hovězího vývaru** v Olomouckém kraji.

![Západ slunce]({static}/static/zima-2016-17/jeseniky-zapad-slunce.jpg){: width="500"}

V odpoledních hodinách se konečně vydáváme na trať. Trochu to smeká, sníh se místy boří, batohy těžknou a vytoužený cíl je v nedohlednu. Cena je sice vysoká, ale v pravý čas stoupáme nad mraky i stromy a jsme odměněni pohádkovým západem slunce. Teď je jasné, že nejhorší je za námi a už žádná příkoří nenastanou. Již za tmy přijíždíme ke kapličce u Jelení studánky. Rychle navrstvíme oblečení a pouštíme se do kulinářského zážitku – večeře o pěti chodech. Nechybí ani trocha kultury v podobě duchaplných videí a spokojeně usínáme.

![Jelení studánka]({static}/static/zima-2016-17/jeseniky-jeleni-studanka.jpg){: width="500"}

Z vyhřátých spacáků nás vytáhne až vycházející slunce a po ranních procedurách se vydáváme na hřebenovku nabízející nádherné výhledy. Ještě sjet sjezdovku a už hurá k vrcholu Pradědu. S vidinou borůvkových knedlíků se někteří snaží i o styl! Po vynikajícím obědě (na horách je ostatně vždycky všechno vynikající, ale kdo ví, jak by to bylo s tím vývarem) už cesta vede jen z kopce dolů.

![Praděd]({static}/static/zima-2016-17/jeseniky-praded.jpg){: width="500"}

Ještě závěrečné foto a už nasedáme do vlaku. Naše čtyřčlenná skupina se pomalu začíná rozpadat. Letošní expedice snad ani nemohla být lepší. Doufám, že i v příštím roce přijde tradiční e-mail a pár nadšenců se nechá zlákat na objevování českých pohoří z jiného úhlu.

![Na závěr před vlakem]({static}/static/zima-2016-17/jeseniky-pred-vlakem.jpg){: width="500"}

**Dodatečná poznámka** (od Petra): Příkoří, které jsme průběžně evidovali a číslovali, jsou zapsána pečlivě. Odkaz na večerníček (pro tyto expedice velmi vzdělávací) však chybí. Sice nejspíše každý zná, ale přesto - [co se stane s vodou, když je taková zima, jako třeba tenkrát v Krkonoších?](https://www.youtube.com/watch?v=LK87xOODkYU)
