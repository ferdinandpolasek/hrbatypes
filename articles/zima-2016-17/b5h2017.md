Title: B5H2017
Date: 2017-01-27 09:35
Category: Zima 2016/17
Author: Pipucha

Kdo má ty výlety pořád vymýšlet... Kneipa, Smědava, někdy Jizerka, jednou zleva, podruhé zprava. Pro nás, kteří už v Jizerkách umírají nudou (nikoliv vysílením - pro tyhle příležitosti se nabízejí jiné únorové závody), je tady každoročně Bedřichovská pětihodinovka. Dostaneš do ruky mapu s kolečky na místech, o kterých jsi v životě neslyšel a jejichž rozložení nabádá k kontemplaci o NP-úplných problémech, a hrej si.

Po dvou předchozích pokusech, kdy jsme byli příliš namotivovaní a odvážní, ale vždycky se nám něco vymstilo (házení lyží ze skály na skálu přes rozbouřené vody, případně prostě jen suboptimálni optimalizace), jsme se rozhodli k tomu letos přistoupit s předem staženými kalhotami a předstírat, že se závodu vůbec neúčastníme. Ale i tak jsme se úspěšně registrovali.

Příprava probíhala podle hesla “čím víc extra, tím víc super”, navíc jsme HF dávali jen na jedny lyže, druhým musela vystačit máza ročník 2015 (prý dobrá sklizeň). V půlhodině před závodem se mi ještě v panice podařilo koupit dva vosky “co by kdyby”, ale nenechali jsme se vystrašit konkurenci ani jako prase velikými mokrými vločkami a zůstali věrní. Když to nikdo jiný neudělá, musím servisáky pochválit sám.

Následujících pět hodin bylo vlastně nudných. Ze zpětného pohledu jsme celkem optimalizovali poměr body/km, nenechali se vylákat Jizerkou ani “sněhulákem” a sbírali kontroly blíže startu, ale v o to větším množství. Příjezd po 4:59 jen dokresluje všednost celého našeho počínání. Podle necoubertinovského hesla “Není důležité vyhrát, ale porazit kamarády.” jsme nakonec uspěli na 100 % (bez ohledu na oficiální výsledky jsme porazili jak SiPeM, tak mistra Bartase).

A co víc, jsme se ani nepohádali! Jestli to náhodou nebude tím, že jsem se tentokrát každou chvíli zvědavě neptal “A to opravdu nemůžeš jet rychleji?”...

![B5h mapka]({static}/static/zima-2016-17/b5h.png)

**Dodatečná poznámka** (od Petra): Na [Play-Map](http://play-map.com/event.php?id=177) jsou v kategorii MD vidět kontroly, které navštívili Sciciliani (Anna Kudrnová, Jan Pipek) a SiPeM (Simona Macková, Petr Marhoun). V obou případech nebyla započtena navštívená kontrola číslo 6 (Olivecká hora) - oprava byla slíbena v obou případech, ve finální výsledcích je však jen u SiPeM.

Přílohy:
--------

- [výsledky]({static}/static/zima-2016-17/vysledky-B5h-2017.pdf)
