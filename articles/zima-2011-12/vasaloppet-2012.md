Title: Vasaloppet 2012
Date: 2012-03-06 00:51
Category: Zima 2011/12
Author: Kajis

Kdyby vám někdo nabídl, že strávíte 10 hodin v autobuse; další den 2 hodiny ve sklepě, kde není vidět na krok kvůli fluoru v ovzduší; pak budete vstávat ve 2:30, abyste mohli 6 hodin soupažit; no a nakonec zase 10 hodin v autobuse... a za to všechno zaplatíte nějakých 4000 SEKů... šli byste do toho? Já jsem to vyzkoušel a můžu vřele doporučit.

Tak to vezmu pěkně od začátku. V pátek ráno jsme se vypravili s plným autobusem členů Björnstorps IF z Lundu na sever. Kochali jsem se švédskou krajinou, tj. lesy, lesy, lesy, lesy ... sem tam mezisklad IKEA. A to se mi ještě snažili namluvit, že je to hustě obydlená oblast. Kolem páté jsme dorazili do Mory, což je město o velikosti cca 20 tisíc obyvatel. Je jasné, že s příjezdem 15 tisíc závodníků město trochu ožije, takže se tvořily zácpy, ale jinak bez problému.

V sobotu ráno jsme se vydali na zkoušení finiše (poslední 3 km tratě), abychom to načisto zvládli bez zaváhání. Paralelně probíhal dětský Vasaloppet, takže jsem získal přece jen jistou sebedůvěru do závodu, když jsem předjel nejméně 4 děti.

Odpoledne přišel čas přípravy lyží. Lyže se dělaly v atomovém krytu místní ubytovny mládeže (a to si prosím nedělám srandu). Ventilace nulová, všichni to tam prášili, až se hory zelenaly... po dvou hodinách jsem byl plný fluoru, lyže taky - a tím byla ukončená skluzová část. Na odraz jsme použili většinou zelený+modrý klistr překrytý VR40. Snažil jsem se Švédům vysvětlit, co to znamená si "dát klistru jak na Vasák", ale nepochopili to. Nebo to pochopili špatně, protože si tam toho opravdu dávali jak na Vasák.

U večeře jsem pak vzbudil rozruch tím, že jsem si dal před závodem pivo. Ostatní členové oddílu se slovy: "My tady pijeme mlíko a on si objedná tohle..." odsoudili moje chování. Nepomohlo ani přesvědčování, že pivo je zdravý nápoj vhodný pro předstartovní přípravu.

A byl tady den závodu. Neděle začala časně. Budíček byl ve 2:30 a ve 3:45 jsme opouštěli Moru v proudu aut směr Sälen, abychom kolem páté byli u startu. Proč tak brzy? Protože v 5:30 se otevírají startovní koridory a zabírají se místa na startu. Dorazil jsem k frontě u 6. vlny okolo 5:15 a přede mnou už stálo odhadem 200 nadšenců. Vlna má ale 1000 lidí, takže jsem byl vepředu. A potom jsem mohl jít v klidu předstírat spánek do autobusu.

Samotný start je velkolepá podívaná. Zrovna vychází slunce a vidíte, jak vepředu soupaží jak diví. K nám to došlo tak za 1 - 2 minuty a mohli jsme si dát cca 500 metrů soupaž k prvnímu stoupání. Představte si dokonalé parketové pokrytí sněhu lyžema - přesně tak to tam vypadalo. S hůlkama nahoře jsem se zvolna sunul kupředu a kolem 2. km jsem si poprvé zkusil střídák.

Od 3. km už jsem mohl jet a začalo se soupažit. Ale Vasák samozřejmě není jen 90 km soupažení. Jsou tam i občerstvovačky. A v první polovině i jeden delší kopec. Jelo se krásně, lyže jely krásně, počasí krásné... paráda. Totální idyla skončila na 57. kilometru, kde jsem v rámci řetězové reakce ve sjezdu utvořil valnou hromadu s dalšími závodníky. Vyvázl jsem o jedné holi, ale jinak v pořádku. Novou hůl jsem dostal na 61. kilometru a mezitím jsem vyvinul zcela nový druh jednoholní soupaže.

Občerstven a s novou holí jsem náhle zjistil, že mě chytají záda a zadkové svaly a že to mám 29 km do cíle, což není úplně málo. Nastala doba temna až do 80. kilometru, kdy jsem se zase trochu rozjel. Kolem mohutně finišovali Švédové, ale já jsem se na to moc necítil a jel jsem ve skupince podobně se potácejících lyžařů.

No a ten pocit, když jsem uviděl cíl... to se nedá popsat. Ale díky moderním technologiím to aspoň můžete vidět. Konkrétně tady: [http://svtplay.se/v/2730956/vasaloppet/13_00-14_00?cb,a1364159,1,f,-1/pb,a1364158,1,f,-1/pl,v,,2730956/sb,p129182,2,f,-1](http://svtplay.se/v/2730956/vasaloppet/13_00-14_00?cb,a1364159,1,f,-1/pb,a1364158,1,f,-1/pl,v,,2730956/sb,p129182,2,f,-1) od času 48:15. Můj osobní cíl byl pod 7 hodin. Nakonec jsem to stihl i bezpečně pod 6 hodin (5:48). Rychlá trať výrazně pomohla a hodiny soupažení na kolečkových lyžích taky.

A to je vše, přátelé.

Snad jenom dodám, že fotoalba je k nahlénutí tady: [https://picasaweb.google.com/114366954716465137035/Vasaloppet2012](https://picasaweb.google.com/114366954716465137035/Vasaloppet2012)

*Poznámka (Ferda): Karle pěkné. Za Bolta v cíli máš pochvalu :-). Co se mléka týče (samozřejmě minimálně plnotučného) mají Norové pravdu, jezdí se po něm rychle, ale vypadáš pak v cíli jako Mühlegg či Björndalen. Držím palce ať se na Birkenu daří.*
