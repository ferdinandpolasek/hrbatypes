Title: 45. Jizerská 50, 8.1.2012
Date: 2012-01-09 20:48
Category: Zima 2011/12
Author: Ferda

![Honza]({static}/static/zima-2011-12/jiz50-honza.jpg){: .float-right .ml-1 .mb-1 width="300"}

Další ročník Jizerské 50 je za námi. Ten letošní byl obzvláště vydařený a všichni na něj budem dlouho vzpomínat.

Na Jizerské hory se již od čtvrtka snášel nový sníh, připadlo ho spousta. Jen v noci před závodem připadlo dobrých 10 - 15 cm sněhu, při teplotě kolem 0°C. Takže trať byla krásně měkká, stopy mizely pod novou nadílkou a lyžemi elitních závodníků. Navíc máza byla nejasná, jen Standa měl jasno. Nejeden dobrý lyžař prosmekal jako Martin Koukal, nebo se v horních partiích přilepil jako například Zuzka Kocumová. Já namazal, po poradě s Honzou J., modrý extra, překrytý jednou vrstvou VR45. Což měl být klíč k úspěchu. Spíše to byl klíč k mazacímu stánku SWIXu na Kristiánově. Po úvodních soupažích kdy jsem vlál za Honzou jsem to psychicky nevydržel a nechal jsem si přimazat jednu vrstvu VR55. Pravda je, že kdybych ještě chvíli vydržel, tak by vosk asi začal fungovat, ale přeci jen do cíle to bylo ještě 44 km a já byl totálně grogy, tak jsem radši zastavil. Po přemazání se již dalo krásně odrazit, ale špalír lidí se předjet nedal. Neboť mimo jedinou projetou stopu, v závějích čerstvého vlhkého prašanu, lyže nejely. Tak jsem jel jak to šlo, občas někoho předjel a čekal na prudší kopce, kde se dalo i mimo stopu předbíhat. Stopy byly řádně vykvedlané a každou chvíli jste měli jednu lyži půlmetr vpravo a ta druhá ustřelila o metr vlevo. S klasickým lyžováním to nemělo moc společného. A to jsme to mi vpředu měli ještě dobré. Chudáci ti vzadu, co jeli po jedné umydlené ploše a ve špalíru závodníků. Mně bylo naopak velmi smutno. Neboť ve smědavském kopci jsem předjel poslední závodníky a v podstatě až do cíle jsem jel osamocen. Řeknu Vám, že takhle prázdnou jizerskou magistrálu jsem už hodně dlouho neviděl. V cílové rovince jsem si ještě zazávodil a porazil německého závodníka z elitní vlny.

Pro milovníky čísel následují výsledky.

| Pořadí | Jméno            | Jizerka   | Hřebínek   | Cíl       | Ztráta    |
|--------|------------------|-----------|------------|-----------|-----------|
| 123.   | Honza Jedlička   | 1:25:02,2 | 2:31:14,0  | 2:59:48,4 | 0:00:00   |
| 135.   | J. Ferda Polášek | 1:28:06,7 | 2:33:37,6  | 3:02:08,3 | 0:02:19,9 |
| 288.   | Petr Marhoun     | 1:36:35,2 | 2:50:22,8  | 3:21:44,9 | 0:21:56,5 |
| 732.   | Jirka Fišer      | 1:49:39,2 | 3:21:32,6  | 3:54:43,1 | 0:54:54,7 |
| 876.   | Honza Pipek      | 1:58:17,2 | 3:30:27,1  | 4:03:48,1 | 1:03:59,7 |
| 1060.  | Lucka Koubková   | 1:58:30,3 | 3:34:27,5  | 4:14:30,9 | 1:14:42,5 |
| 2158.  | Zuzka Vlčková    | 2:30:38,1 | 4:24:55,5  | 5:11:24,4 | 2:11:36,0 |
| 2159.  | Tereza Jeřábková | 2:30:38,2 | 4:24:50,9  | 5:11:25,3 | 2:11:36,9 |

Kompletní výsledky najdete v příloze nebo na stránkách sportsoftu.

Přílohy:
--------

- [výsledky muži]({static}/static/zima-2011-12/j50-2012-muzi.pdf)
- [výsledky ženy]({static}/static/zima-2011-12/j50-2012-zeny.pdf)
