Title: Tygří skiatlon 2019
Date: 2019-04-10 16:47
Category: Zima 2018/19
Author: Petr

Poslední VŠ liga zimy je velice originální - nevím, proč nás na ní bylo tak málo. Alespoň pár bodů z ní:

* Koná se v Jablonci na Kolečku - takže nejdříve je potřeba vynést věci nahoru. Pak jít na večeři zase dolů. A na ní přesvědčit druhého, že nedávná nemoc není překážkou k závodění.
* Pak připravit lyže - jen skiatlon nabízí unikátní kombinaci nutnosti připravit hned dva páry lyží a na trati přitom nestrávit ani 40 minut.
* Ráno spekulovat co namazat - telefonicky se dozvědět od Tondy, že základ je mít ještě další lyže na vyzkoušení. Které nemáme.
* Vyrazit na trať - zjistit hned v prvním ze tří klasických kol, že lyže sice moc nestoupají, ale je to naprosto v pořádku, protože nahoru se dostat dá a většina trati je z kopce. Po závodě si však vyslechnout, že tato úvaha nefunguje každému - asi bylo výhodou mít tuto zimu za sebou přes 100 závodních km na hladkých lyžích.
* Ve skatových úsecích si připadat jako na safari - ve 40 sekundách přede mnou byli hned čtyři tygři. A vědět, že jestli někoho z nich dojedu, tak mě stejně předjede ve finiši - což se opravdu stalo.
* Následuje večírek - letos se mu nedalo vyhnout, když jsme bydleli se všemi ostatními. Naštěstí téma bylo takové, které zvládne i matfyzák (geograf však už ne) - totiž prostěradla. Bylo však potřeba si přivést vlastní - na Kolečku byl vydán přísný zákaz odnášet prostěradla místní. (Formální název tématu byl "Řečtí bohové".)
* Po poledni vystartovat ve sprintu dvojic (každý jede třikrát). Začíná se takto později, aby úplně všichni stihli vystřízlivět a být v kondici. Některým to stejně nestačilo.
* Předat po prvním úseku a divit se, na jakém místě (třetím těsně za druhým) jsem dostal předáno zpět. A vézt se první půlku kola (až na nejnižší místo okruhu) hned za nejrychlejším účastníkem VŠ ligy, který se možná také divil - proč dostal předáno tak pozdě (tedy v té době třeba už tolik ne - viz závěr předchozího odstavce).
* V půlce závodu být na suverénním třetím místě. A pak se zase divit - pro změnu proč mi (podruhé a naposledy) předává tak pozdě.
* Nakonec skončit pátý a dozvědět se, že příčinou posledního údivu bylo vyjetí z trati. Prostě naše dvojice skončila na čtvrtém úseku v lese, čehož ostatní naprosto klidně využili a předjeli nás.
* Pak se chvíli po osprchování dozvědět, že v redukované kategorii (VŠ lize) jsme třetí byli a spěchat oblečený tak nějak - no vlastně spíše neoblečený - na vyhlášení.
* A nakonec ještě přejet do Bedřichova, protože večer je potřeba lyžovat. A sklidit tam posměch, když tam oba sedíme a díváme se na radar, abychom hned věděli, až přejde déšť.

Tygří skiatlon, 7.5 km klasicky + 7.5 km volně, 9. 3. 2019
----------------------------------------------------------

| Pořadí | Jméno        | Čas     | Ztráta  | 1. kolo       | 2. kolo      | 3. kolo      | 4. kolo      | 5. kolo      |
|--------|--------------|---------|---------|---------------|--------------|--------------|--------------|--------------|
| 10.    | Petr Marhoun | 39:09.9 | 03:03.1 | 06:09.02 (12) | 12:47.3 (9)  | 19:34.76 (8) | 26:25.6 (10) | 32:48.5 (10) |
| 14.    | Petr Polášek | 40:04.1 | 03:57.3 | 06:32.12 (20) | 13:27.0 (16) | 20:35.6 (15) | 27:14.6 (15) | 33:42.0 (12) |

Skutečná délka jednotlivých kol byla zhruba 2 km.

Sprint dvojic, 3 x 2 x 1.5 km volně, 10. 3. 2019
------------------------------------------------

| Pořadí | Jméno      | Čas     | Ztráta   | 1. kolo     | 2. kolo     | 3. kolo     | 4. kolo     | 5. kolo     |
|--------|------------|---------|----------|-------------|-------------|-------------|-------------|-------------|
| 5.     | VSK MFF UK | 18:40.7 | 00:49.4  | 02:49.3 (5) | 05:49.6 (3) | 08:50.8 (3) | 12:14.0 (5) | 15:24.6 (4) |

Skutečná délka jednotlivých kol byla něco málo přes 1 km.
