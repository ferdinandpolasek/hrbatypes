Title: Trénink

Trénink se koná už od pradávna **každý čtvrtek od 19:00 v tělocvičně karlínské budovy MFF** (Sokolovská 83, přízemí). Výjimkou je období od června do konce září, kdy je období akademického klidového režimu a každý rozumný člověk utíká před horkem z Prahy. Tyto tréninky se pak bohatě vynahrazují při **letním soustředění na Albeři** (vždy jeden týden v srpnu).

Protože typickou otázkou nezainteresovaných jedinců je, jak můžou trénovat lyžaři bez sněhu, raději rovnou odpovím.

Jednoduše. Běháním, pobíháním, kruhovým tréninkem, hraním basketbalu, florbalu a fotbalu, posilováním v duchu tradic dr. Tyrše a mnoha jinými způsoby. Celkově trénink trvá cca 2 hodiny a po společném tréninku obvykle následuje společná kontrola pitného režimu, při kterém se dořeší i sporné situace z florbalu apod.

Začátkem prosince se pak koná týdenní **zimní soustředění na horách**, kde se tříbí lyžařské styly a v některých případech (nerad bych se jmenoval) Tonda naučí pohybovat se na lyžích i zcela lyžováním nepoznamenané jedince.

Počátkem ledna pak začíná **sezóna nejrůznějších lyžařských závodů**, kterých se s nejrůznějšími výsledky účastníme. Je to jednak "vysokoškolská liga" - několik závodů, kde si sportovec každé úrovně najde své soupeře; nejrůznější lyžařské maratony - závody, kde lze zúročit nacvičenou techniku běhu a "Akademické mistrovství ČR" - velké závody i pro méně pokročilé.

Další cenné poznatky z našeho tréninku už lze získat jen osobní zkušeností. Pokud máš chuť se přijít podívat na trénink, tak si v prvé řadě přečti první odstavec, protože jinak nebudeš vědět kdy a kam se dostavit. Potom se koukni na níže uvedený seznam skupin, které by rozhodně měli na náš trénink dorazit...

- **namakaní lyžaři a namakané lyžařky jezdící na světové úrovni:** takové máme nejradši, ale objevují se sporadicky
- **odrodilci:** neboli studenti a studentky, co na střední škole jezdili na lyžích a teď v tom chtějí pokračovat v Praze
- **přeběhlíci a přeběhlice:** studenti a studentky, kteří dříve dělali jiný sport a teď by se chtěli naučit lyžovat
- **prváci nebo druháci, kteří by se rádi naučili lyžovat:** netušený potenciál možností, protože Tonda naučí lyžovat i oživlé dřevo
- **sněhoví nadšenci:** od začátku listopadu sledují počasí a přivolávají sníh; při pohledu na sněhové vločky tají
- **rodinné klany lyžařů:** jak známo, krev není voda a v některých rodinách se závodění dědí přímo v genech
- **pamětníci:** jedno ráno se probudí, vzpomenou si, že kdysi jezdívali za matfyz a měli tehdy o pár kilogramů méně, tak zase přijdou na trénink a jsou zdrojem neocenitelných zkušeností

P.S.: Nemusíš být studentem matfyzu, stačí když to s námi vydržíš.
